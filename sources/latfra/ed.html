        <h1>Édition</h1>
        <div id='edition_Guillaume' n="De Medicina" type="volume" lang="la">
            <div n="3" type="book">
                <div n="18" type="chapter">
                        <p><num>XVIII 1. </num>Et febrium quidem ratio exposita est. Supersunt uero alii corporis adfectus, qui huic superueniunt, ex quibus eos, qui certis partibus adsignari non possunt, protinus iungam. Incipiam ab insania primamque huius ipsius partem adgrediar, quae et acuta et in febre est : <foreign xml:lang="grc">φρένησιν</foreign> <orgName key="Greeks">Graeci</orgName> appellant.</p>
                        <p><num>2. </num>Illud ante omnia scire oportet, interdum in accessione aegros desipere et loqui aliena. Quod non quidem leue est neque incidere potest nisi in febre uehementi. Non tamen aeque pestiferum est : nam plerumque breue esse consueuit leuatoque accessionis impetu protinus mens redit. Neque id genus morbi remedium aliud desiderat, quam quod in curanda febre praeceptum est.</p>
                        <p><num>3. </num>Phrenesis uero tum demum est, cum continua dementia esse incipit, aut cum aeger, quamuis adhuc sapiat, tamen quasdam uanas imagines accipit : perfecta est ubi mens illis imaginibus addicta est. Eius autem plura genera sunt : siquidem ex phreneticis alii hilares sunt, alii tristes ; alii facilius continentur et intra uerba desipiunt, alli consurgunt et uiolenter quaedam manu faciunt ; atque ex his ipsis alii nihil nisi impetu peccant, alii etiam artes adhibent summamque speciem sanitatis in captandis malorum operum occasionibus prebent, sed exitu deprehenduntur.</p>
                        <p><num>4. </num>Ex his autem eos, qui intra uerba desipiunt, aut leuiter etiam manu peccant, onerare asperioribus coercitionibus superuacuum est ; eos uero, qui uiolentius se gerunt uincire conuenit, ne uel sibi uel alteri noceant. Neque credendum est, si uinctus aliquis, dum leuari uinculis cupit, sanum iam se fingat, quamuis prudenter et miserabiliter loquatur, quoniam is dolus insanientis est.</p>
                        <p><num>5. </num>Fere uero antiqui tales aegros in tenebris habebant, eo quod iis contrarium esset exterreri, et ad quietem animi tenebras ipsas conferre aliquid iudicabant. At <persName key="Asclepiades of Bithynia"><forename>Asclepiades</forename></persName>, tamquam tenebris ipsis terrentibus, in lumine habendos eos dixit. Neutrum tamen perpetuum est : alium enim lux, alium tenebrae magis turbant ; reperiunturque, in quibus nullum discrimen deprehendi uel hoc uel illo modo possit. Optimum itaque est utrumque experiri, et habere eum, qui tenebras horret, in luce, eum, qui lucem, in tenebris. At ubi nullum tale discrimen est, aeger, si uires habet, loco lucido, si non habet, obscuro continendus est.</p>
                        <p><num>6. </num>Remedia uero adhibere, ubi maxime furor urget, superuacuum est : simul enim febris quoque increscit. Itaque tum nihil nisi continendus aeger est : ubi uero res patitur, festinanter subueniendum est. <persName key="Asclepiades of Bithynia"><forename>Asclepiades</forename></persName> perinde esse dixit his sanguinem mitti ac si trucidentur : rationem hanc secutus, quod neque insania esset, nisi febre intenta, neque sanguis nisi in remissione eius recte mitteretur.</p>
                        <p><num>7. </num>Sed ipse in his somnum multa frictione quaesiuit, cum et intentio febris somnum impediat et frictio non nisi in remissione eius utilis sit. Itaque hoc quoque auxilium debuit praeterire. Quid igitur est ? Multa in praecipiti periculo recte fiunt alias omittenda, et continuata quoque febris habet tempora, quibus, etsi non remittit, non tamen crescit, estque hoc ut non optimum, sic tamen secundum remediis tempus, quo, si uires aegri patiuntur, sanguis quoque mitti debet.</p>
                        <p><num>8. </num>Minus deliberari potest, an aluus ducenda sit. Tum interposito die, conuenit caput ad cutem tondere, deinde aqua fouere, in qua uerbenae aliquae decoctae sint uel ex reprimentibus ; aut prius fouere, deinde tondere, et iterum fouere ; ac nouissime rosa caput naresque implere, offerre etiam naribus rutam ex aceto contritam, mouere sternutamenta medicamentis in id efficacibus.</p>
                        <p><num>9. </num>Quae tamen facienda sunt in his, quibus uires non desunt : si vero imbecillitas est, rosa tantum caput adiecto serpullo similique aliquo madefaciendum est. Utiles etiam in quibuscumque uiribus duae haerbae sunt, solanum et muralis : simul ex utraque suco expresso caput impletur. Cum febris remisit, frictione utendum est, parcius tamen in his, qui nimis hilares quam in his, qui nimis tristes sunt.</p>
                        <p><num>10. </num>Adversus autem omnium sic insanientium animos gerere se pro cuiusque natura necessarium est. Quorundam enim uani metus leuandi sunt, sicut in homine praediuite famen timente incidit, cui subinde falsae heriditates nuntiabantur. Quorundam audacia coercenda est, sicut in his fit, in quibus continendis plagae quoque adhibentur. Quorundam etiam intempestiuus risus obiurgatione et minis prohibendus est ; quorundam discutiendae tristes cogitationes, ad quod symphoniae et cymbala strepitusque proficiunt</p>
                        <p><num>11. </num>Saepius tamen adsentiendum quam repugnandum et paulatim et non euidenter ab his, quae stulte dicentur, ad meliora mens eius abducenda est. Interdum etiam elicienda ipsius intentio, ut fit in hominibus studiosis litterarum, quibus liber legitur aut recte, si delectantur, aut perperam, si id ipsum eos offendit : emendando enim conuertere animum incipiunt. Quin etiam recitare, si qua meminerunt, cogendi sunt. Ad cibum quoque quosdam non desiderantes reduxerunt hi, qui inter epulantes eos conlocauerunt.</p>
                        <p><num>12. </num>Omnibus uero sic adfectis somnus et difficilis et praecipue necessarius est : sub hoc enim plerique sanescunt. Prodest ad id atque etiam ad mentem ipsam componendam crocinum unguentum cum irino in caput additum. Si nihilo minus uigilant, quidam somnum moliuntur potui dando aquam, in qua papauer aut hyoscyamos decocta sit, alii mandragorae mala puluino subiciunt, alii uel amomum uel sycamini lacrimam fronti inducunt. Hoc nomen apud medicos reperio</p>
                        <p><num>13. </num>sed, cum <orgName key="Greeks">Graeci</orgName> morum <foreign xml:lang="grc">συκάμινον</foreign> appellant, mori nulla lacrima est. Sic uero significatur lacrima arboris in <placeName key="Egypt"><region>Aegypto</region></placeName> nascentis, quam ibi morosycon appellant. Plurimi, decoctis papaueris corticibus, ex ea aqua spongia os et caput subinde fouent.</p>
                        <p><num>14. </num><persName key="Asclepiades of Bithynia"><forename>Asclepiades</forename></persName> ea superuacua esse dixit, quoniam in lethargum saepe converterent : praecipit autem, ut primo die a cibo, potione, somno abstineretur, uespere ei daretur potui aqua, tum frictio admoueretur lenis, ut ne manum quidem qui perfricaret uehementer imprimeret ; postero deinde die isdem omnibus factis, uespere ei daretur sorbitio et aqua, rursusque frictio adhiberetur : per hanc enim nos consecuturos, ut somnus accedat.</p>
                        <p><num>15. </num>Id interdum fit, et quidem adeo, ut illo confitente nimia frictio etiam lethargi periculum adferat. Sed si sic somnus non accessit, tum demum illis medicamentis arcessendus est, habita scilicet eadem moderatione, quae hic quoque necessaria est, ne, quem obdormire uolumus, excitare postea non possimus. Confert etiam aliquid ad somnum silanus iuxta cadens, uel gestatio post cibum et noctu, maximeque suspensi lecti motus.</p>
                        <p><num>16. </num>Neque alienum est, si neque sanguis ante missus est, neque mens constat, neque somnus accedit, occipitio inciso cucurbitulam admouere ; quae quia leuat morbum, potest etiam somnum facere. Moderatio autem in cibo quoque adhibenda est : nam neque aeger implendus est, ne insaniat, neque ieiunio utique uexandus est, ne imbecillitate in cardiacum incidat. Opus est autem cibo infirmo maximeque sorbitione, potione aquae mulsae, cuius ternos cyathos bis hieme, quater aestate dedisse satis est.</p>
                        <p><num>17. </num>Alterum insanie genus est, quod spatium longius recipit, quia fere sine febre incipit, leues deinde febriculas excitat, et consistit in tristitia, quam uidetur bilis atra contrahere. In hac utilis detractio sanguinis est : si quid hanc poterit prohibere, prima est abstinentia, secunda per album ueratrum uomitumque purgatio, post utrumlibet adhibenda bis die frictio est ; si magis ualet, frequens etiam exercitatio : in ieiunio uomitus. Cibus sine uino dandus ex media materia est ; quam quotiens posuero, scire licebit etiam ex infirmissima dari posse, dum ne illa sola quis utatur : ualentissima tantummodo esse remouenda.</p>
                        <p><num>18. </num>Praeter haec seruanda aluus est quam tenerrima, remouendi terrores, et potius bona spes offerenda ; quaerenda delectatio ex fabulis ludisque, maxime quibus capi sanus adsueuerat ; laudanda, si qua sunt, ipsius opera et ante oculos eius ponenda ; leuiter obiurganda uana tristitia ; subinde admonendus, in his ipsis rebus, quae sollicitant, cur potius laetitiae quam sollicitudinis causa sit. Si febris quoque accessit, sicut aliae febres curanda est.</p>
                        <p><num>19. </num>Tertium genus insaniae est ex his longissimum, adeo ut uitam ipsam non impediat ; quod robusti corporis esse consueuit. Huius autem ipsius species duae sunt : nam quidam imaginibus, non mente falluntur, quales insanientem <persName key="Ajax the Great"><forename>Aiacem</forename></persName> uel <persName key="Orestes"><forename>Orestem</forename></persName> percepisse poetae ferunt ; quidam animo desipiunt.</p>
                        <p><num>20. </num>Si imagines fallunt, ante omnia uidendum est, tristes an hilares sint. In tristitia nigrum ueratrum deiectionis causa, in hilaritate album ad uomitum excitandum dari debet ; idque si in potione non accepit, pane adiciendum est, quo facilius fallat : nam si bene se purgauerit, ex magna parte morbum leuabit. Ergo etiam si semel datum ueratrum parum profecerit, interposito tempore iterum dari debet. Neque ignorare oportet, leuiorem esse morbum cum risu quam cum serio insanientium. Illud quoque perpetuum est in omnibus morbis, ubi ab inferiore parte purgandus aliquis est, uentrem eius ante soluendum esse ; ubi a superiore, comprimendum.</p>
                        <p><num>21. </num>Si uero consilium insanientem fallit, tormentis quibusdam optime curatur. Ubi perperam aliquid dixit aut fecit, fame, uinculis, plagis coercendus est. Cogendus est et attendere et ediscere aliquid et meminisse : sic enim fiet, ut paulatim metu cogatur considerare quid faciat. Subito etiam terreri et expauescere in hoc morbo prodest, et fere quicquid animum uehementer turbat.</p>
                        <p><num>22. </num>Potest enim quaedam fieri mutatio, cum ab eo statu mens in quo fuerat abducta est. Interest etiam, si ipse sine causa subinde rideat an maestus demissusque sit : nam demens hilaritas terroribus iis, de quibus supra dixi, melius curatur. Si nimia tristitia, prodest lenis sed multa bis die frictio, item per caput aqua frigida infusa, demissumque corpus in aquam et oleum.</p>
                        <p><num>23. </num>Illa communia sunt : insanientes uehementer exerceri debere, multa frictione uti, neque pinguem carnem neque uinum adsumere, cibis uti post purgationem ex media materia quam leuissimis. Non opertere esse uel solos uel inter ignotos, uel inter eos, quos aut contemnant aut neglegant ; mutare debere regiones et, si mens redit, annua peregrinatione esse iactandos.</p>
                        <p><num>24. </num>Raro sed aliquando tamen ex metu delirium nascitur. Quod genus insanientium species similes habet similique uictus genere curandum est, praeterquam quod in hoc insaniae genere solo recte uinum datur</p>
                    </div>
            </div>
        </div>